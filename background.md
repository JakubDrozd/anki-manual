# Wprowadzenie

Anki jest programem, który sprawia, że zapamiętywanie różnych rzeczy staje się łatwe. Posługuje się on metodą nauki, która jest dużo bardziej wydajna niż metody tradycyjne i sprawi, że spędzisz na nauce dużo mniej czasu albo w tym samym czasie co dotąd nauczysz się dużo więcej.

Anki przeznaczone jest dla każdego, kto w codziennym życiu musi lub chce zapamiętać dużą ilość informacji. Program potrafi przechowywać nie tylko tekst, ale także zdjęcia, dźwięki, filmy i dane w języku LaTeX, więc jego możliwości są tak naprawdę nieograniczone. Przykładowo:

-   nauka języków obcych

-   nauka na egzamin z medycyny czy prawa,

-   zapamiętywanie imion i twarzy nowopoznanych osób,

-   nauka geografii,

-   nauka długich wierszy,

-   a nawet ćwiczenie akordów gitarowych!

Anki opiera się na dwóch prostych koncepcjach - tzw. "active recall testing" (aktywne przywoływanie) oraz "spaced repetition" (powtórki w interwałach). Koncepcje te nie są znane większości uczących się, pomimo tego, że zostały opisane w literaturze naukowej już wiele lat temu. Zrozumienie sposobu ich działania ułatwi Ci efektywną naukę.

Active Recall Testing
---------------------

Active recall testing polega na  odpytywaniu i udzielaniu odpowiedzi na dane pytanie, a następnie, w przypadku podania błędnej odpowiedzi użytkownik stara się zapamiętać tę poprawną. Metodę tę można określić mianem nauki aktywnej. Nauka pasywna polega na czytaniu, oglądaniu i słuchaniu bez przerw na udzielenie odpowiedzi lub zastanowienie czy znamy odpowiedź na dane pytanie. Badania wskazują, że active recall testing jest metodą bardzo efektywną i tworzy w pamięci silne związki pomiędzy informacjami, dużo mocniejsze niż w przypadku nauki metodami pasywnymi. Dwie główne przyczyny takiego stanu to:

-   czynność przywoływania czegoś w pamięci wzmacnia ją, tym samym wzrasta szansa na przypomnienie sobie danej informacji w przyszłości

-   w przypadku, gdy potrafisz udzielić poprawnej odpowiedzi na zadane pytanie, zostanie ono zadane ponownie za jakiś czas

Całkiem możliwe, że nieświadomie używałeś już tej metody nauki w szkole. Przykładowo, gdy nauczyciel w szkole zadawał serię pytań do jakiegoś tekstu. Podobną rolę pełnią tradycyjne sprawdziany. Mają na celu nie tylko sprawdzenie postępów w nauce, ale również po raz kolejny przypomnienie pewnych informacji, tak ażeby łatwiej powrócić do nich w przyszłości.

Dobrym sposobem na włączenie metody Active recall testing do nauki jest zastosowanie fiszek. Na tradycyjnych, papierowych fiszkach z jednej strony piszesz pytanie, z drugiej zaś - odpowiedź. Fiszkę obraca się dopiero w momencie udzielenia odpowiedzi na zadane pytanie, tym samym nauka jest dużo bardziej efektywna niż zwykła pasywna obserwacja.

Używaj lub porzuć
-----------------

Mózg stara się pracować jak najwydajniej, dlatego też ignoruje informacje, które wydają się być bezużyteczne. Dlatego najpewniej nie pamiętasz co jadłeś na obiad tydzień temu w poniedziałek. Ta informacja jest po prostu zazwyczaj bezużyteczna. Jeśli jednak tego dnia byłeś w rewelacyjnej restauracji, a potem przez dwa tygodnie opowiadałeś o niej znajomym to dzisiaj będziesz pamiętał większość szczegółów związanych z tym wydarzeniem.

Działanie mózgu "używaj lub porzuć" jest stosowane względem wszystkiego, czego się uczymy. Gdybyś dzisiaj spędził całe popołudnie bez przerwy zakuwając terminy naukowe do jutrzejszego egzaminu, ale przez następne dwa tygodnie w ogóle o nich nie myślał, prawdopodobnie zapomniałbyś już większość materiału. Badania wskazują, że w ciągu 48 godzin od nauki możemy zapomnieć nawet 75% poznanych wtedy informacji. Fakt ten jest tym bardziej przygnębiający, gdy trzeba nauczyć się jakiegoś obszernego materiału.

Rozwiązanie tego problemu jest stosunkowo proste: powtórki. Poprzez powtarzanie nowo poznanych informacji jesteśmy w stanie znacząco ograniczyć proces zapominania.

Problemem w przypadku użycia papierowych fiszek jest zazwyczaj ich nieporęczność. Oczywiście talia posiadająca 30 kart nie sprawia żadnych trudności w użyciu. Jednak zazwyczaj nasza talia zaczyna szybko rosnąć i z 30 robi się 300, a potem 3000 kart.

Spaced Repetition
-----------------

"Efekt interwałów" został pierwszy raz opisany w 1885 roku przez niemieckiego psychologa Hermanna Ebbinghausa. W swoich badaniach zauważył on, że informacje zapamiętywane są efektywniej, gdy powtórki rozproszone są na przestrzeni czasu, zamiast skonsolidowane do jednej, ciągłej sesji nauki. Od lat 30. XX wieku powstało wiele różnych teorii na temat wykorzystania tego faktu do polepszenia procesu zapamiętywania. Najpopularniejszą metodą, która wykrystalizowała się jest "spaced repetition", czyli powtórki w interwałach.

W 1972 roku niemiecki naukowiec i publicysta Sebastian Leitner zasłynął dzięki opracowaniu naukowej systematyki psychodydaktycznej bazującej na papierowych fiszkach. Metoda ta polega na podziale fiszek pomiędzy osobne pudełka w zależności od stopnia opanowania danego pytania. Karty w każdym z pudełek powtarzane są w różnych interwałach. Dzięki takiemu podziałowi możliwa jest szybka, zgrubna ocena stopnia opanowania materiału. Takie rozwiązanie stanowiło duży postęp w stosunku do wcześniej stosowanego jednego pudełka i zostało ono szybko zaadoptowane i przekształcone do postaci prostego oprogramowania komputerowego. Wykorzystanie trzech pudełek jest jednak stosunkowo niedokładne i nie daje możliwości precyzyjnego określenia dnia, w którym powinna nastąpić kolejna powtórka oraz nie działa zbyt dobrze z materiałem o zróżnicowanym poziomie trudności.

Na przestrzeni ostatnich 30 lat największy postęp w dziedzinie powtórek w interwałach dokonał się dzięki twórcom programu SuperMemo, płatnego oprogramowania do nauki fiszek z wykorzystaniem interwałów. SuperMemo wdrożyło system, który na bieżąco śledzi postęp w nauce każdej karty, określa dokładny czas, w którym powinna nastąpić powtórka oraz optymalizuje go w odniesieniu do wcześniejszych wyników w nauce.

Za każdym razem, gdy powtarzasz informacje z wykorzystaniem SuperMemo określasz jak dobrze 
je zapamiętałeś - całkowicie zapomniałeś, zrobiłeś mały błąd, zapamiętałeś, ale z pewną 
trudnością czy zapamiętałeś bez żadnego problemu itd. Program przetwarza te informacje i 
określa optymalny moment, w którym powinna zostać ponownie wyświetlona dana fiszka. Przy 
każdej poprawnej odpowiedzi informacja coraz bardziej utrwala się w pamięci, a czas 
pomiędzy kolejnymi powtórkami zwiększa się - najpierw widzisz fiszkę pierwszy raz, 
następnie powtarzasz ją za 3 dni, potem za 15, 45 i tak dalej.

Takie podejście było swego rodzaju rewolucją w uczeniu. Ograniczało ono czas nauki i 
zapamiętywania informacji do absolutnego minimum. Slogan SuperMemo to: ucz się szybko i 
zapomnij o zapominaniu.

Dlaczego właśnie Anki?
---------

Na pewno nie można zaprzeczyć wielkiemu wkładowi SuperMemo do nauki z wykorzystaniem fiszek. Program ten jest jednak często krytykowany za błędy i skomplikowaną obsługę. Poza tym działa jedynie pod kontrolą systemu Windows. Jest to oprogramowanie komercyjne i zamknięte. Oznacza to, że użytkownik końcowy nie może w nim dokonywać zmian i nie ma dostępu do kodu źródłowego. Starsze wersje są co prawda darmowe jednak nie posiadają one wielu nowoczesnych funkcji, tym samym ograniczone jest ich zastosowanie.

W Anki uwzględnione zostały właśnie wspomniane kwestie. Program udostępniony jest za darmo, dla wielu systemów operacyjnych, bez żadnych dodatkowych opłat, więc uczniowie i nauczyciele z ograniczonym budżetem nie zostali pominięci. Dzięki licencji open-source możliwe było stworzenie całej biblioteki dodatków i rozszerzeń tworzonych przez użytkowników, które dodatkowo dostosowują Anki do ich konkretnych potrzeb. Anki działa pod kontrolą systemów Windows, Mac OSX, Linux/FreeBSD i na większości współczesnych urządzeń mobilnych - smartfonach oraz tabletach. W dodatku, jego obsługa jest o wiele prostsza niż SuperMemo.

System powtórek w interwałach użyty w Anki jest oparty na wcześniejszej wersji algorytmu Supermemo o nazwie [SM-2](faqs.md).

